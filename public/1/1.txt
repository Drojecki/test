ZAŁOŻENIE
Celem projektu było stworzenie nowoczesnego i wielofunkcyjnego kompleksu rekreacyjno-sportowego w Słubicach, obejmującego kryty basen wraz z częścią aquaparkową, strefą sportów wodnych oraz zapleczem technicznym i rekreacyjnym. Projekt przewiduje również pełne dostosowanie obiektu do potrzeb osób z niepełnosprawnościami.
Obiekt zaprojektowano w sposób zapewniający różnorodność funkcji oraz dostępność dla szerokiego grona użytkowników – od osób korzystających rekreacyjnie, przez sportowców, aż po grupy szkolne i seniorów. We wnętrzu budynku, w bryle trybuny, przewidziano rozbudowaną strefę rekreacyjną typu aquapark – z dwiema zjeżdżalniami wodnymi, skoczniami oraz brodzikiem dla dzieci. W skład głównej strefy wodnej wchodzi również pełnowymiarowy basen sportowy z możliwością organizacji zawodów pływackich.
Program funkcjonalny uzupełnia nowoczesna siłownia oraz zespół szatni – w tym powiększone i niezależne szatnie dla osób 
z niepełnosprawnościami. Dostępność architektoniczna została zapewniona poprzez zastosowanie pochylni, wind i obniżonych stref przejściowych do niecek basenowych.
Zewnętrzna część założenia obejmuje sezonowy basen odkryty, zlokalizowany na zapleczu kompleksu. W jego bezpośrednim sąsiedztwie zaprojektowano rekreacyjne pole do gry w frisbee oraz dwa boiska do siatkówki plażowej. Całość ma służyć integracji społecznej i promocji aktywnego stylu życia.
Dodatkowym elementem podkreślającym sportowy charakter kompleksu jest ogólnodostępne boisko do koszykówki zlokalizowane na dachu budynku, nad pierwszą kondygnacją. Dach stanowi jednocześnie zieloną przestrzeń rekreacyjną, otwartą w sezonie letnim.
